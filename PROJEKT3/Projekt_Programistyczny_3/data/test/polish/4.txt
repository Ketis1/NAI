Budowa zakładu
Inicjatorem budowy destylarni w Kłobucku był nadleśniczy Nadleśnictwa Grodzisko (obecnie Kłobuck) i kierownik Szkoły Leśniczych w Zagórzu Jan Hausbrandt[2]. Decyzja o ulokowaniu zakładu w tym miejscu podyktowana była dużym zasobem i obfitością zbiorów żywicy w otaczających miasto lasach[1]. Zarządzana przez niego szkoła działała w odległym o kilkaset metrów pałacu w Zagórzu. Kłobucka destylarnia była jednym z pierwszych zakładów przemysłowych zajmujących się przerobem żywicy w Polsce.

Budowę przedsiębiorstwa rozpoczęto w 1929 i trwała ona do 1931 roku, a produkcję na skalę przemysłową uruchomiono w dwa lata później[2]. 20 maja 1935 roku, zarządzeniem Ministra Rolnictwa i Reform Rolnych Juliusza Poniatowskiego, utworzono zarząd destylarni podległy bezpośrednio Dyrekcji Lasów Państwowych w Warszawie[3]. W 1936 r. uruchomiono destylarnię w Garbatce, korzystając przy tym z doświadczeń kłobuckiego zakładu[1].

Po II wojnie światowej
Destylarnia przerwała działanie w okresie II wojny światowej, jednak maszyny zakładu nie ucierpiały znacznie w trakcie wojny, choć ich stan wskazywał na znaczne zużycie. Utrudniło to znacznie produkcję w pierwszych latach powojennych, lecz dzięki remontom i zakupowi nowych maszyn następował systematyczny wzrost produkcji[1]. 1 stycznia 1950 roku, zarządzeniem Ministra Leśnictwa, destylarnia przekształcona została w przedsiębiorstwo państwowe podległe Centralnemu Zarządowi Przemysłu Leśnego[4].